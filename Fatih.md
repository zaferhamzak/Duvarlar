**Karakter Kişiliği:**

Güçlü gözükmeye çalışsa da içinde fırtınalar kopan bir karakterdir Fatih. Bundan mütevellit, geceleri kendini bulan bir kişidir. Asıl mesleği halıcılık olan Fatih, babasından kalma dükkânı pek benimseyememiştir. İş başında sürekli uyuklayan biridir. Müşterilerine karşı ilgisizliği ve işlerin krizler sonucu ketumlaşması, onu bu alanda da zorlu vakitlerin beklediğinin göstergesiydi. Zaten ne kadar uğraşsa da bu alanda pek başarılı olamamıştır.

16 yaşında babasının zoru ile liseyi terk etmiş ve bir işe verilmişti. Kimi zaman kahvehanelerde garson, kimi zaman bilardo salonlarında kasiyerlik yapmış, rüyalarında bile ıstaka seslerini duyar olmuştu. Kahvehanelerde sabahçılardan çektiklerini bir o, bir de Allah bilirdi zaten. Ailesi onu sevse de içinde bileklerini kesmeyi deneyecek kadar melankoli ve yaşamdan isteksizlik hali mevcuttu.

Akıllı bir adamdı Fatih, kendini bildi bileli. Ama bir türlü hayatı ve insanları sevip sarılamıyordu. Hayatı boyunca hiç âşık olmaması ve bu tarz duygulara (bu his kırılana kadar) pek inanmaması, onu ketum bir kişi hâline getiriyordu. Arkadaşlarıyla yaptığı en aşırı etkinlik, akşam saatlerinde okey oynamak ve mahallede turlamaktı. Yakın arkadaşı Yusuf ve Bahadır ile mahallenin gençleri tarafından sevilen ve sayılan kişiler olmuşlardı.

Aslına bakılırsa onun hayatında birçok kırılma noktası vardı. Ona beklenmeyecek kadar şefkatle yaklaşan ve onu mütemadiyen geliştirmeye çalışan babasının vefatı veya arkadaşı Yusuf'un intihar denemesi, onun hayatında sert izler bırakmıştı. Müşkülpesent annesi durmadan evlenmesi için onu zorluyordu ama o buna pek sıcak bakmıyordu.

Bir gün, intiharından dolayı akıl hastanesinde yatan ve belden aşağısı tutmayan Yusuf’u ziyarete gitti. Konuştuklarına dikkat etmeye çalışıyordu ve ne olduğunu öğrenmek istiyordu. Belki de şu anda öğrenecekleri, onun hayatını paraşütü açılmış bir kişinin havadaki uçağa geri dönememesi misali değiştirecekti. Yusuf, onun hayatında çocukluğundan beri yanındaydı ve onu hiç yalnız bırakmamıştı. Onların dostluğunu anlatacak bir şarkı olsaydı, melodisi ve sözlerinin niteliği ile kesinlikle **"Beyaz Broadway"** olurdu.

Yusuf usulca, ağzındaki baklayı ilaçların da etkisiyle devrik cümlelerle çıkarıyordu. Bir kadından bahsediyordu. Bu kadın, onun hayatında sadece iki ay yer almış ama bir haftalık yokluğu Yusuf’un tamamen çökmesine sebep olmuştu. Yavaşça hareket ederek bir fotoğraf uzattı Fatih’e ve hiçbir şey demeden baygınlık geçirdi Yusuf. O andan sonra da Fatih, Yusuf’la bir daha görüşmedi.

Fotoğrafın arkasında bir şiir yazıyordu:

_**Sen beni bir de donarken gör  
Hayatı sorgulatır insana hemen,  
Ben neden buradayım, diyiverirsin.  
Belki de insanlardan en bilgin sensin.**_

Bu mısraları okuyan Fatih kalakalmıştı. Bu kadını bulmak adına yapılması gereken her şeyi yapması gerektiğini anlamıştı.

Rüyalarında Yusuf'un ölümünü ve hâlihazırda üzgün olan ailesinin Yusuf'un intiharı sırasında evine koşma anlarını aklından çıkaramıyordu. Yağmur ve bulut gibi olan bu ikili, birbirini nahoş bir şekilde de olsa tamamlıyordu. Nasıl ki yağmur olmazsa bulut tek başına kuru ve sevimsiz bir soğuk getirir, bulut olmadan da yağmur zaten gelmez; işte öyle bir ekipti bizim Yusuf, Fatih ve Bahadır.

Hayatının değişimini iliklerine kadar hisseden Fatih, bu Yasemin’i bulmalıydı. Aslında bu o kadar da zor olmamıştı. Yasemin, kendi hâlinde yaşayan bir hanım kardeşimizdi. Etliye sütlüye karışmayan ama bir o kadar da adı hamaratlığı ve hanım hanımcık olmasıyla anılan biriydi.

Fatih, onu gördüğü an Yasemin’e tutulmuştu ve her türlü değişikliğe gitmeye hazır bir hâl almıştı. İlk önce onunla konuşmaya çalıştı; ama başarısız olunca isimsiz bir şekilde ona mektuplar yazmaya başladı. Yasemin, mektupların üzerindeki adrese merakına yenik düşerek cevaplar yazmaya başladı ve bu cevaplar Fatih’e ulaşınca dünyalar Fatih’in olmuştu. Elifi elifine 23. mektupta, Yasemin bizim Fatih’i mahalledeki tatlıcıya davet etmişti. Tabii ki bin bir soruyla boğuşan, ilk defa aşık olmuş ve bunu iliklerine kadar hisseden Fatih, çekinceler içinde kıvranıyordu.

İlk buluşmalarında Fatih, sakin görünmeye çalışsa da içinde savaş marşları çalarcasına depremler oluyordu. İlk yedikleri tatlı ve ilişkilerinin başlangıcını barındıran bu tatlıcı, bazılarımızın rüyalarının başkentlerinden biri gibiydi adeta. Sohbet sırasında Yasemin, bir anda Fatih’in adını şaşırtıcı bir şekilde ağzından kaçırmıştı. Bu bilgiye sahip olmasının tek sebebi, postahanecinin bizzat Yasemin’in babası olmasıydı. Bunu duyunca şaşkınlığını gizleyemeyen Fatih, ilgiyle parlayan ve utanç içinde zar zor belli olan gözlere bakarak kalakaldı. Hayatının eyyamındaki bu iki kişinin bakışması dışarıdaki çocuk sesleriyle son bulsa da, Fatih yıllarca bu soruyu sormaya çekindi ve Yasemin de cevaplamaktan, Fatih’in bunca zaman kim olduğunu öğrenince yaşayacağı duyguları düşünerek vazgeçti.

Buluşmalar buluşmaları, köprü altında bakışmalar bakışmaları kovalar oldu. İkisi de olacakların farkındaydı; ama ikisinin de geçmişlerinden gelen korku ve çekingenlik, bilhassa karşıdakini kırma korkusu, onları yiyip bitiriyordu. Bu süre zarfında Fatih, rüyalarında sadece arkadaşı Yusuf’tan aldığı resmin arkasındaki şiiri görür olmuştu ve anlam veremediği bir şekilde düşünemez hâle gelmişti. En sonunda kalemi kâğıdı aldı ve bir tren garında şu şiiri yazdı:

_**Zamana olan hürmetim akıyor satırlarıma**_

**Bu dünya bana kurulmuş bir tuzak  
Sanki sabahın beşinde atılmış bir imza  
En kalbindeki, yegâne çarkından aksak.**

_**Kalemimin cimri olduğu vakitlerdeyiz  
O da biliyor nasıl daireler çizdiğimi delicesine.**_

_**Bazıları bir kadına âşık olmak ister,  
Bağlanmak ister birilerine gönülsüzce.  
Bazıları da umarsızca bir yalnızlığı ister,  
Alışmıştır unutulmaya, ölüler misali.**_

_**Bazılarının heybeler dolusu hayalleri vardır,  
Asla gerçek olmayacak cinsten.  
Bazılarınınsa ruhu boşalmıştır dibine kadar,  
Bir daha dolamayacak, nemlenemeyecek kadar.**_

_**Bazılarımızı burada tutan hiçbir şey kalmamıştır,  
Sorgular hayatını, uyutmaz kafasındaki tilki.  
Bazılarımızı o hiçlik tutar hayatta anlamsızca,  
Kandırırlar kendilerini, alışmış gibi yaparak.**_

_**Bazılarımız şevkle uyanır sabahlarımıza,  
Onu yarın peygamber mucizesi bekliyormuşçasına.  
Bazılarımız uyumak bile istemez; şişer gözlerinin altı,  
Tatmıştır pis tadını aynı sabaha uyanmanın.**_

_**Bazen insan sevdiklerini hiç bırakmak istemez,  
Bir daha bulunamayacak bir fırsat gibi bakar onlara.  
Bazense sadece siktir olup gitmek ister,  
Bu dünyanın bir tuzak olduğunu anlamışçasına.**_


Gel zaman git zaman, bu ikili ilişkilerini bir adım daha öteye götürme kararı aldılar ve malumat-ı süreçten sonra evlilik yoluna girdiler. Bu süreç takriben iki yıl alsa da, o süre zarfında Fatih annesini kaybetti ve kardeşlerinden biri bir gece ansızın evden kaçtı. Yasemin’den uzak kaldığı her gün bir ömür gibi gelip geçti; küs yattıkları zamanlarda uykusuzluk krizlerine girip günlerce uyumaması işlerin tuzu biberi olmuştu.

İşte hikâyesi böyle olan birisinin, başlangıçtaki buhranlı ruh hâlinden kurtulması da bilhassa o kadar zor oldu; ama Fatih, eninde sonunda Yasemin’in sadece varlığı ile bunu aşmış ve evlilikle pastanın üzerindeki kirazı kendisi yerleştirmişti. Bu ani ilişki hepimizin malumu tabii ki; ama elbette hudutları çatlamış bir sarnıçtan su tutmasını beklemek hayalcilik olacağı gibi, çeperi aşınmış bir kalpte aşk da eninde sonunda dışarı vurmaya mahkûmdur.

